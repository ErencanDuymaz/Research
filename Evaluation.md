**Proje Konusu**  

Yüksek empedanslı arıza akımları dağıtım sisteminde fazlasıyla karşılaşılan sorunlardan birisidir. Proje konusunda belirtildiği gibi bu tip arıza akımlarını mevcut aşırı akım röleleriyle tespit etmek mümkün değildir.  

- Hatlara ağaçların temas etmesi ya da izolasyon arızaları gibi durumlarda oluşan arıza akımlarının tespiti kolay olmamakla beraber, bu konuda çözümlerin üretilmesi, arızanın tespiti ve izole edilmesi gerekmektedir. 

- Fakat hat kopması sonucu oluşacak arıza akımları normal şartlarda fazlasıyla tehlike arzeden durumlardır. Bu durumda oluşacak arızaların şebekeye etkilerinden farklı olarak, olabildiğince çabuk tespiti önem taşımaktadır.

**Ar-Ge Niteliği Taşıyan Konuların Analizi**

Sıralanan konular genel olarak Ar-Ge niteliği taşımaktadır. 

-  Madde 2'de verilen "Yüksek empedanslı arızalar yaşanan fiderlerin belirlenerek saha incelemelerinin yapılması ve analizi (kısa devre vb.)" cümlesinde analiz olarak gösterilen 'kısa devre analizi'nin arızayı saptamaya yardımcı olamayacağı proje konusunun içerisinde verilmiştir.  Buna çözüm olarak sunulabilecek herhangi bir analizden bahsedilmemiştir.  
-  Yüksek empedanslı arıza algılama sistemlerinde 3. harmonik bileşen vektörünün gerilim vektörüne göre olan değişimi incelendiğinden bahsedilmiş. Yapılacak analizlerde böyle bir yöntem izlenip izlenmeyeceği belirtilmemiştir.
- Hatların iki ucuna kurulan kopuk hat algılama sistemlerinden ve Electric Power System Research Institute tarafından yapılan Dijital Fider İzleme sistemlerinden bahsedilmiş.
- İşaret işleme ve enerji hatları üzerinde kullanılan PLC iletişim yöntemlerinden bahsedilmiş.
- Ayrıca GE ve SEL firmaları tarafından üretilen fider koruma ve tekrar kapama sistemlerinden bahsedilmiştir. 

Sıralanan bu teknolojilerden herhangi birinin kullanılıp/kullanılmayacağından bahsedilmemiştir. Yapılacak çalışmalar sonucunda ortaya bir ürün ya da yazılım üretilip üretilmeyeceği açık değildir. Ortaya konulacak çalışmanın dağıtım şirketlerini potansiyel müşteri haline getireceğinden bahsedilmiştir fakat bunun ne şekilde ( ürün ya da yazılım olarak ) yapılacağından bahsedilmemiştir.


**Projenin Yenilikçi Yönünün Analizi**  
Projenin yenilikçi yönleri arasında sayılan maddeler genel olarak projenin sonucunda firmanın ortaya koyması beklenen sonuçlardır. Ortaya konacak sonuç raporunda, var olan teknolojilerden birinin seçilip sahada uygulamalar mı yapılacak yoksa var olan teknolojilere yapılacak ArGe çalışmaları ile katkı mı sağlanacağı kesin bir biçimde belirtilmemiştir.